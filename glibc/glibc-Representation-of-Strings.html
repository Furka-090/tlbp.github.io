<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>5.1. Dizgelerle İlgili Kavramlar</title>
    <link rel="stylesheet" type="text/css" href="../../style/nav.css" />
    <meta name="generator" content="DocBook XSL Stylesheets V-special (derived from DocBook XSL v1.79.1 for Turkish Linux Documentation Project by Nilgün Belma Bugüner - nilgun (at) tlbp.org.tr)" />
    <meta http-equiv="content-type" content="text/html; charset=UTF-8" />
    <meta name="viewport" content="width=device-width, initial-scale=1.0" />
    <link rel="icon" type="image/png" href="/images/belgeler-logo.png" />
  </head>
  <body>
    <header>
      <div class="navbar">
        <div style="width:33%" class="dropdown">
          <button type="button" class="dropbtn" onclick="window.location.assign('glibc-String-and-Array-Utilities.html')">Önceki</button>
          <div class="dropdown-content">5. Diziler ve Dizgeler</div>
        </div>
        <div style="width:34%" class="dropdown">
          <button class="dropbtn">Yukarı</button>
          <div class="dropdown-content">
            <button type="button" class="dropbtn" onclick="window.location.assign('/index.html')">Baş Sayfa</button>
            <button type="button" class="dropbtn" onclick="window.location.assign('/KiTAPLIK/index.html')">Kitaplık</button>
            <button type="button" class="dropbtn" onclick="window.location.assign('glibc.html')">Ana Başlık</button>
            <button type="button" class="dropbtn" onclick="window.location.assign('glibc-String-and-Array-Utilities.html')">Üst Başlık</button>
          </div>
        </div>
        <div style="width:33%" class="dropdown">
          <button type="button" class="dropbtn" onclick="window.location.assign('glibc-String-Array-Conventions.html')">Sonraki</button>
          <div class="dropdown-content">5.2. Dizi ve Dizge Uzlaşımları</div>
        </div>
      </div>
    </header>
    <section class="mainpage">
      <div class="crumbs">
        <p>  </p>
      </div>
      <section class="chapter" id="glibc-Representation-of-Strings">
        <div class="titlepage">
          <div>
            <div>
              <h2 class="title">5.1. Dizgelerle İlgili Kavramlar</h2>
            </div>
          </div>
        </div>
        <p>
   <span id="idm90753" class="indexterm"></span>
   Bu kısım, C yazılımcılığına yeni başlayanlar için dizge kavramlarının kısa bir özetini barındırır. Karakter dizgelerinin C'de nasıl temsil edildiği ve bilinen bazı tuzaklar hakkında bilgi verilecektir. Bunlar zaten biliniyorsa bu bölüm atlanabilir.
  </p>
        <p>
   <span id="idm90757" class="indexterm"></span>
   <span id="idm90759" class="indexterm"></span>
   <span id="idm90761" class="indexterm"></span>
   Bir <em class="wordasword">dizge</em>, <code class="type">char</code> türünde baytlardan oluşan boş bayt ile sonlandırılmış bir dizidir. Fakat dizge değerli değişkenler genellikle <code class="type">char *</code> türünden bir gösterici olarak bildirilir. Başka bir yerde, bir dizi değişkeninde, bir dizi sabitinde veya özdevimli olarak tahsis edilmiş bellekte saklanması gereken dizge metni için böyle değişkenlerde yeterli alan yoktur (bkz. <a class="xref" href="glibc-Memory-Allocation.html" title="3.2. Belleğin Tahsisi"><em>Belleğin Tahsisi</em></a>). Gösterici değişkeninde seçilen bellek alanının adresi saklanabileceği gibi boş gösterici de saklanabilir. <em class="wordasword">Boş gösterici</em> herhangi bir yeri göstermez, bu nedenle göstermediği dizgeye başvurulmaya çalışılırsa hata oluşur.
  </p>
        <p><span class="notfoot"></span>
   <span id="glibc-Representation-of-Stringsa" class="indexterm"></span>
   <span id="glibc-Representation-of-Stringsb" class="indexterm"></span>
   <span id="glibc-Representation-of-Stringsc" class="indexterm"></span>
   <em class="wordasword">Çok baytlı karakter</em>, yerelin kodlama şemasını kullanan tek bir karakteri temsil eden bir veya daha fazla bayt içeren bir dizidir; boş bayt her zaman boş karakteri temsil eder. <em class="wordasword">Çok baytlı karakter dizgesi</em><a id="idm90778" href="#ftn.idm90778" class="footnote"><sup class="footnote">[75]</sup></a>, tamamen çok baytlı karakterlerden oluşan bir dizgedir. Bunun aksine, <em class="wordasword">geniş dizge</em>, elemanları <a href="glibc-Extended-Char-Intro.html#glibc-tp-wchar_t"><strong class="type"><code>wchar_t</code></strong></a> nesnelerinden oluşan boş geniş karakter sonlandırmalı bir dizidir. Bir <em class="wordasword">dizge değişkeni</em> <code class="type">char *</code> türünde bir gösterici ile bildirilirken bir <em class="wordasword">geniş dizge değişkeni</em>, genellikle <code class="type">wchar_t *</code> türünde bir gösterici ile bildirilir. Bkz. <a class="xref" href="glibc-Extended-Char-Intro.html" title="6.1. Genişletilmiş Karakterlere Giriş"><em>Genişletilmiş Karakterlere Giriş</em></a>.
  </p>
        <p>
   <span id="glibc-Representation-of-Stringsd" class="indexterm"></span>
   <span id="glibc-Representation-of-Stringse" class="indexterm"></span>
   <span id="glibc-Representation-of-Stringsf" class="indexterm"></span>
   <span id="glibc-Representation-of-Stringsg" class="indexterm"></span>
   Uzlaşımsal olarak, <em class="wordasword">boş karakter</em>, bir dizgenin sonuna konan <code class="code">'\0'</code> karakteridir, <em class="wordasword">boş geniş karakter</em> ise geniş karakterli dizgenin sonuna konan <code class="code">L'\0'</code> karakteridir. Örneğin, <code class="type">char *</code> türündeki <em class="replaceable"><code>p</code></em> değişkeninin gösterdiği dizgenin sonunda boş karakter olup olmadığı <code class="code">!*</code><em class="replaceable"><code>p</code></em> veya <code class="code">*<em class="replaceable"><code>p</code></em> == '\0'</code> yazarak sınanabilir.
  </p>
        <p>
   Her ikisi de <code class="code">0</code> tamsayısı ile temsil edilse de, boş bayt kavramsal olarak boş göstericiden oldukça farklıdır.
  </p>
        <p>
   <span id="idm90815" class="indexterm"></span>
   <em class="wordasword">Dizge sabitler</em> C yazılımlarında çift tırnaklar arasına alınmış çok baytlı dizgelerdir. İlk çift tırnak imi büyük harf L ile öncelenirse (<code class="code">L"foo"</code> gibi) dizge sabit, <em class="wordasword">geniş dizge sabiti</em> haline gelir. Dizge sabitler arasında, dizge birleştirme işlemleri de yaplabilir: <code class="code">"a" "b"</code> ile <code class="code">"ab"</code> aynıdır. Geniş dizgeler için <code class="code">L"a" L"b"</code> veya <code class="code">L"a" "b"</code> kullanılabilir. GNU C derleyicisi dizge sabitler üzerinde değişiklik yapılmasına izin vermez, çünkü sabitler salt-okunur bölgede tutulur.
  </p>
        <p>
   Ayrıca <code class="code">const</code> ile bildirilen diziler de değiştirilemez. Değiştirilmesi tasarlanmayan dizge göstericilerini <code class="type">const char *</code> türünde bildirmek genellikle daha iyidir, çünkü bu genellikle C derleyicisinin yanlışlıkla yapılan değişiklikleri algılamasına ve yazılımda dizgeyle ne yapılmak istendiğine dair bir miktar belge sağlanmasına olanak tanır.
  </p>
        <p>
   Bayt dizisi için tahsis edilmiş belleğin miktarı dizgenin sonunu belirleyen dizideki boş karaktere kadar bayt sayısıdır. Bu belgede <em class="wordasword">tahsis edilen boyut</em> denilince daima dizi için tahsis edilen belleğin toplam miktarından, <em class="wordasword">uzunluk</em> denilince de sondaki boş bayt hariç bayt sayısından bahsediliyor olacaktır.
   <span id="glibc-Representation-of-Stringsh" class="indexterm"></span>
   <span id="glibc-Representation-of-Stringsi" class="indexterm"></span>
   <span id="glibc-Representation-of-Stringsj" class="indexterm"></span>
   <span id="glibc-Representation-of-Stringsk" class="indexterm"></span>
  </p>
        <p>
   Namlı yazılım hatalarından biri bir dizgeye tahsis edilen yere sığacağından daha fazla bayt koymaya çalışılmasıdır. Kodu yazarken, yeri önceden tahsis edilmiş bir dizi içine dizge veya bayt taşırken metnin uzunluğu sürekli denetlenmeli, dizinin tahsis edilmiş yerin dışına taşmamasına dikkat edilmelidir. Kütüphane işlevlerinin çoğu bu işlemi sizin yerinize <em class="emphasis">yapmaz</em>! Dizgenin sonunu belirleyecek olan boş bayt için de yer tahsisi gerektiği unutulmamalıdır.
  </p>
        <p>
   <span id="glibc-Representation-of-Stringsl" class="indexterm"></span>
   Genellikle, dizgeler, her baytı tek bir karakteri ifade eden bayt dizileridir. Bu özellik, dizgenin tek baytlık karakter kodlaması ile yazılması halinde geçerlidir. Eğer çok baytlı karakter kodlaması kullanılmışsa bu değişir. (Karakter kodlamaları için bilgi <a class="xref" href="glibc-Extended-Char-Intro.html" title="6.1. Genişletilmiş Karakterlere Giriş"><em>Genişletilmiş Karakterlere Giriş</em></a> bölümünde bulunabilir.) Yazılım geliştirme arayüzü bakımından bu iki dizge çeşidi arasında bir fark yoktur; yazılımcı bu özelliği bilmeli, tek baytlı ve çok baytlı dizgeleri buna göre yorumlamalıdır.
  </p>
        <p>
   Ancak arayüz için bir farklılık oluşturmayan bayt temelli işlevlerin kullanımı kimi zaman zorlaşır. Bu işlevlerin sayaç bağımsız değişkenleri baytları saydığından <code class="code">memcpy</code> işlevine yapılan bir çağrı çok baytlı bir karakterin ortadan kesilmesine ve tampona eksik (dolayısıyla kullanışsız) bayt dizisinin konulmasına sebep olabilir.
  </p>
        <p>
   <span id="glibc-Representation-of-Stringsm" class="indexterm"></span>
   Bu sorunlardan kurtulmak için ISO C standardının daha sonraki sürümlerinde <em class="wordasword">geniş karakterler</em> (<a class="xref" href="glibc-Extended-Char-Intro.html" title="6.1. Genişletilmiş Karakterlere Giriş"><em>Genişletilmiş Karakterlere Giriş</em></a>) ile çalışan ikinci bir işlev kümesi daha tanımlandı. Her geniş karakter kurallara uygun ve yorumlanabilir olduğundan tek baytlı karakter dizileriyle çalışmada karşılaşılan sorunlar bu işlevlerle ortadan kalktı. Bu geniş karakterli dizgelerde kesme işleminin sorunsuz olacağı anlamına gelmez. Normalde abece temelli diller (normalleştirilmemiş metinler hariç) için sorun yoktur, ancak hece temelli dillerde (Çince gibi) mantıksal birimler çok sayıda geniş karakterden oluştuğundan bu sorun hala devam etmektedir. Bu, C kütüphanesi işlevlerinin çözmek için tasarlanmadığı daha yüksek düzeyde bir sorundur. Bu kadarı bile yine de iyidir, çünkü en azından geçersiz bayt dizileri oluşmamaktadır. Ayrıca, yüksek seviyeli işlevler geniş karakterlerle çok baytlı karakterlerden daha kolay çalışır. Bir metin basitçe kopyalamaktan daha fazlasını gerektirebildiğinden dahili olarak geniş karakter kullanımı tercih edilmelidir.
  </p>
        <p>
   Bu kısmın kalanında geniş dizgeler üzerinde işlem yapan işlevlere paralel olarak, aralarında hemen hemen tam bir eşdeğer kullanılabilirlik olduğundan, tek baytlı karakter dizileri üzerinde işlem yapan işlevlere de değinilecektir.
  </p>
        <div class="footnotes">
          <br />
          <hr class="footnote-hr" />
          <div id="ftn.idm90778" class="footnote">
            <p><a href="#idm90778" class="para"><sup class="para">[75] </sup></a>Ç.N.: Çok baytlı karakter dizgeleri, ASCII karakter kümesi kullanılan yerellerde geniş karakterleri birden fazla tek baytlı karakterle oluşturmaya yarayan (bizim kullanmadığımız) ikincil bir işlem olup ingilizcede bu işleme "combination" (birleştirme) denmektedir.</p>
            <p>Örneğin, bizim klavyemizde de bulunan iki tek baytlı karakter ile "ñ" çok baytlı karakteri önce ~ ardından n tuşlanarak oluşturulabilmektedir. X klavye eşlemi olarak özellikle yabancıların kullanımı için ölü tuşlarla çalışan bir klavye eşlemimiz ("tr intl") bulunmaktadır. Örneğimizdeki ~ karakterinin o klavyede ölü tuş karşılığı bulunmakta bu tuşa basıdığında ekrana herhangi bir karakter çıktılanmamakta, hemen ardından n tuşuna basınca ekrana ñ karakteri çıktılanmaktadır.</p>
            <p>Böyle oluşan karakterler geniş karakter değil çok baytlı karakterlerdir ve dizge ekleme, çıkarma işlemlerinde geniş karakterler gibi bunların da ortadan kesilmemesi gerekmektedir. Dizgelerin kırpılması söz konusu olduğunda sorun bu kadarla kalmayabilmektedir. Tamamı tek baytlı karakterlerden oluşsa bile bir insan adının kırpılması başka bir insan adı ile sonuçlanabilir...</p>
          </div>
        </div>
      </section>
      <footer>
        <div align="center" class="footer">
          <small>Bir <a href="http://belgeler.org.tr/">Linux Kitaplığı</a> Sayfası</small>
        </div>
      </footer>
    </section>
  </body>
</html>
